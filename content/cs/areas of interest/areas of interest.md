---
title: "Oblasti Zájmu"
url: "/areas-of-interest"
languageCode: "cs"
#date: 2022-12-21T14:23:40+01:00
draft: false
tags: ["tag1"]
categories: ["category1"] 
moods: ["happy"]
# includes a shortcode for the youtube
---
## Biometrie

V oblasti biometrických systémů jsme poměrně zkušeným týmem. Počátky se datují do roku 2000, kdy doc. Drahanský řešil diplomovou práci na rozpoznávání otisků prstů, zároveň dr. Orság řešil diplomovou práci na rozpoznávání hlasu. Se založením výzkumné skupiny STRaDe a přibývajícími studenty nejen doktorského, avšak i magisterského či bakalářského studia, jsme se začali zabývat poměrně rozsáhlou skupinou biometrických témat. Zpočátku to byly právě otisky prstů a hlas, posléze jsme hlas opustili, avšak započali jsme výzkum v oblasti detekce živosti (především na prstech), rozpoznávání 3D obličeje, dále 3D ruky a žil prstu či ruky, výrobou různých falzifikátů biometrických charakteristik, přičemž v poslední době jsme se začali věnovat snímání a rozpoznávání duhovky a sítnice oka. Zcela nově se zabýváme i zpracování signálů EEG. Zajímá nás rovněž vliv onemocnění na proces rozpoznávání biometrických charakteristik (především u prstu a charakteristik oka). Součástí našeho výzkumu je nejen návrh a implementace patřičných algoritmů, ale i snímání biometrických dat a návrh a konstrukce hardwaru pro biometrické systémy. Ve skupině máme zkušenosti s mnoha biometrickými projekty, včetně testování biometrických systémů (např. pro Národní bezpečnostní úřad). Také máme zkušenosti s překladem biometrických norem ISO/IEC v oblasti biometrie a komentováním pracovnách návrhů (WD - Working Draft). 

## Biomedicína

Oblast biomedicínských aplikací souvisí velmi úzce s biometrickými systémy. Počátky práce na biomedicínských aplikací spadají do roku 2012, kdy se naše výzkumná skupina STRaDe zúčastnila projektu ICRC (Mezinárodní centrum klinického výzkumu) v platformě BME, který byl součástí Fakultní nemocnice u sv. Anny. Tento projekt skončil v roce 2015, avšak výzkumné a vývojové práce pokračují samozřejmě nadále. V minulosti jsme se zabývali aplikací pro zpracování a analýzu echokardiografických medicínských záznamů (speckle tracking), detekci a zjištění velikosti hematomů pro chytrá zařízení na platformě Android a aplikací pro zpracování databáze AHEAD (obsahuje podrobná data pacientů trpících nějakým kardiovaskulárním onemocněním). Největší zájem je však věnován tématům detekce a rozpoznávání onemocnění kůže na prstech a onemocnění zejména sítnice, avšak i duhovky oka. K těmto biometrickým charakteristikám máme i vlastní unikátní databáze, které využíváme pro návrh a vývoj vhodných algoritmů. 

## Robotika 

Oblastí robotiky jsme se začali zabývat v roce 2009, kdy jsme vyvinuli vlastní roboty pro minisumo (mechatroniku, hardware i řízení). Ještě předtím, v roce 2005, se naše skupina začala zabývat senzorickými systémy, které jsou hojně využívány v oblasti biometrie. Senzorické systémy mají i úzkou návaznost na bezpečnost v IT - zde došlo k propojení bezdrátových senzorických systémů a biometrickou autentizací. Již v roce 2009 jsme zvažovali konstrukci vlastní robotické platformy, která by nesla senzorické systémy a mohla nést bioradar, který slouží k detekci a lokalizaci žijících osob za překážkami. V roce 2010 jsme obdrželi projekt Bezpečnostního výzkumu Ministerstva vnitra ČR, který jsme úspěšně ukončili a obhájili v roce 2014. Jeho výsledkem je robot RUDA (Robotic Unit for search of human beings in Debris and Avalanches), který byl oceněn zlatou medailí na veletrhu MSV 2015 v Brně. Nyní se robotice věnujeme opět spíše okrajově - zlepšujeme některé funkce našeho robotu RUDA. 

## Počítačové vidění

Počítačové vidění je velmi úzce provázáno s biometrickými systémy. Pro získání obrazu mnoha biometrických charakteristik je třeba využít kamerového systému. I principy zpracování získaných dat jsou často velmi podobné algoritmům a technikám počítačového vidění. Největšího počinu jsme docílili v rámci řešení projektů Ministerstva průmyslu a obchodu ČR (Výzkum a vývoj technologií pro inteligentní optické sledovací systémy) a Ministerstva vnitra ČR (Nástroje a metody pro zpracování videa a obrazu pro boj proti terorismu), jejichž výsledkem je celá řada produktů. V první řadě se jedná o kamerový systém s viditelností až na 8 km, umístěný na vojenském manipulátoru a připojený k velmi výkonnému počítači s GPGPU jednotkami. Jeho součástí je velká škála aplikací (algoritmů) pro, např., sledování objektů (včetně dílčího pohybu za překážkami), stabilizaci obrazu ve videu, detekci a rozpoznávání definovaných objektů (např. zbraně, obličeje), anonymizaci zvolených objektů ve videu, zpracování 3D dat atp. V oblasti vývoje hardwaru pro počítačové vidění máme zkušenosti jak s konstrukcí kamerového systému pro sledování vzdálených objektů, ale i desek plošných spojů s DSP a FPGA pro systémy PAL/NTSC a FullHD. 

[//]: # ( Hardware)